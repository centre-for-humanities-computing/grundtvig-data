Jeg gik mig ud en Sommerdag at høre
Fuglesang, som Hjertet kunde røre,
I de dybe Dale,
Mellem Nattergale,
Og de andre Fugle smaa, som tale.
Men der var ingen Fuglesang at høre,
Tordenskrald kun dundred i mit Øre,
Under Lyn og Torden
Blussed, bæved Jorden,
Det var som en Dommedag i Norden.
Og overalt der var kun Ynk at skue,
Blomster smaa, de stod og græd paa Tue,
Taarer stod i Strømme,
Danske Hjerter omme
Kunde ei i Graad den Ynk udtømme.
Jeg gik mig ind med Sorgen i mit Kammer,
Sukked dybt til Gud for al den Jammer,
For de blege Kinder,
For de Danske Kvinder,
For de Liljer, Roser og Kjærminder.
Da kom en Engle-Røst der til mit Øre:
Gak kun ud! saa faaer Du Sang at høre
I de grønne Sale,
Mellem Nattergale,
Og de andre Fugle smaa, som tale.
Jeg gik mig ud i Sommer-Aftenstunden,
Alt var klart, og tonefuld var Lunden,
I de grønne Sale,
Mellem Nattergale,
Sad en lille Fugl, som kunde tale.
Den lille Fugl, han kom fra Stendrup-Skoven,
Sang saa smaat: jeg fim mig over Voven;
Høirød er min Vinge,
Nyt jeg har at bringe,
Sødt det skal i Danske Øren klinge.
Det er forbi med Bulderet og Braget,
Nu idag stod Holger-Danske-Slaget;
Trolden, han er bundet,
Sønder-Jylland vundet,
Danmark har sin gamle Grændse fundet.
Det Danske Folk til Eideren skal høre
Fuglesang, som Hjerterne kan røre
I de dybe Dale,
Mellem Nattergale,
Og de andre Fugle smaa, som tale.
