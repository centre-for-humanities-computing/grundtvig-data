Er Lyset for de Lærde blot
Til ret og galt at stave?
Nej, Himlen under Flere godt,
Og Lys er Himlens Gave,
Og Solen staaer med Bonden op,
Slet ikke med de Lærde,
Oplyser bedst fra Taa til Top,
Hvem der er mest paafærde.
Er Lyset i Planeter kun,
Søm ej kan see og mæle?
Er ikke Ordet i vor Mund
Et Lys for alle Sjæle!
Det giver os for Aander Syn,
Som Solens Skin for Kroppe,
Det slaaer i Sjælen ned som Lyn
Fra Skyerne histoppe.
Er Lys paa visse Vilkaar blot
Saa halvvejs at ophøje?
Gjør det ej allevegne Godt!
Er Lys ej Livets Øje!
Skal for Misbrugens Skyld maaskee,
Paa Aandens Himmelbue,
Vi heller Mulm og Morke see
End Solens blanke Lue!
Nej, aldrig spørges det fra Nord,
Vi Lyset vil fordunkle!
Som Nordlys i fribaarne Ord
Det saaes paa Himlen funkle,
Og sees det stal ved Nordens Pol,
Ej blot i Kroppens Rige:
Midsommerens den bolde Sol
Vil ei for Midnat vige!
Oplysning være stal vor Lyst,
Er det saa kun om Sivet,
Men først og sidst med Folkerøst
Oplysningen om Livet;
Den springer ud af Folkedaad,
Og voxer som den vugges.
Den straale i vort Folkeraad
Til Aftenstjernen slukkes!
N. F. S. Grundtvig
