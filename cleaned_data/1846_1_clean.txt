Hvor er nu de gamle Dage,
Frodes Freis og Adelsteens,
Straalende i Sang og Sage
Ligefuldt, skiöndt ikke eens?
Svandt som Rög i Sky de hen,
Komme aldrig meer igien?
Hvor er hine Dages Kilde,
Deres Hav og deres Soel,
Deres Morgenstjerner milde,
Hanerne, som for dem goel?
Fandt Du dem, Du fandt paany
Heltedagens Morgengry.
Heltehjemmets Himmel-Kierte,
Nordens Aand er jo dit Navn,
Og er Nordens rige Hjerte
Ei din gamle Moderfavn?
Er vort Kvad, fra Bjerg og Dal,
Ei din Morgen-Hanes Gal!
Jo, hilsæl! Forældre bolde
Til de gamle Dages Glands!
Snart faaer Valhal atter Skjolde,
Snart faaer Balder Straalekrands;
Bjarkemaal, som Hanegal,
Melder Dag i Odins Sal!
Dybt i Dovre det gienlyder,
Som i Kiöl og Runemo,
Solen kiækt nu Skyen bryder,
Trindt i Nord Kiærminder groe,
Overalt har Guld i Mund
Heltetidens Morgenstund!
N. F. S. Grundtvig.
