Det lille Folk, som kalder sig de Danske,
Er ei berömt ved Elben eller Rhim
For dybt at kige eller dybt at granske
I nogen Verdens Ting undtagen Vin;
Velkommen skal os dog hver Gransker være,
Som under Dansk sit Liv og Vin sin Ære,
Som, hvad han tæller, maaler eller veier,
Dog önsker Aanden Seier;
Han gaae med Lynets, gaae med Sneglens Fart,
Saa er den Gransker dog af Nordisk Art.
De spinkle Skud, som danne Vinens Ranker
Og trives kan i Solens Öiesyn,
Vel synes fremmede for dybe Tanker
Og tætte Rynker mellem Öienbryn;
Men fremmed dog for Livet og for Kraften
Var aldrig, hvor den sprudled, Druesaften,
Og at til Granskning Evne kun er givet
Med Kraften og med Livet,
Det finder Danske Folk, er soleklart
For hver en Gransker-Sjæl af Nordisk Art.
Det Folkefærd, som Norden kalder Skjalde,
Med Danmark sluttet har en gammel Pagt,
Vi tage Tankerne, som de kan falde,
Maae tage Vinen, som den vorder bragt,
Med begge Dele, som er intet Under,
Det falder da lidt tyndt imellemstunder;
Men altid muntert dog i Bogens Egne
Paa gamle Danmarks Vegne
Velkommen byder Fuglemaalet klart
Alt hvad der er af ægte Nordisk Art.
Velkommen da hver Gransker fra vort Norden,
Hvor dybt som Havet er det stille Sind,
Udvider sig med Himlen og med Jorden,
Paa Sletten her, som hist paa Fjeldets Tind!
I ogsaa vel udgransker efterhaanden,
Hvor nær i Slægt med Livet og med Aanden
Er Daners Mark og Skjaldes Röst og Vinen,
Selv naar den groer ved Rhinen!
Derpaa vi tomme vil nu med en Fart
Et Velkomstbæger nyt af Nordisk Art!
N. F. S. Grundtvig.
