Jesus din søde Forening at smage.
Ei er det Perler og ei Gyldenstykke
Ikke Haarfletning og Klædebon rigt,
Hvormed de hellige Kvinder sig smykke,
Verdslighed prydes og praler med Sligt;
Menneske-Hjertet, den himmelske Brud,
Stille, sagtmodig og ydmyg i Aanden,
Dyrebart er i sit Skjul det for Gud,
Det i Hans Øine er Lillievaanden,
Kiærligheds Datter i Deiligheds Dragt!
Saadan en Kvinde, som alt de kan fødes,
Fødes i Daaben af Vand og af Aand,
Saadan en Kvinde, som alt de kan mødes,
Hvor sig udspinder Fuldkommenheds Baand,
Hvor sig skal smykke for Herren hans Brud;
Saadan en Kvinde i Guds-Menigheden
Nylig os mødte saa kjærlig og prud,
Nylig forlod os, gik stille til Eden,
Som til sin Hjemstavn: Livskildens Udspring.
Savnet er stort, hvor med Fred og med Glæde
Huset hun pryded, hvor Sorgen nu boer,
Savnet er stort, hvor i Vennernes Kiæde
Hjertelig Graad er det gladeste Ord;
Mild er dog Sorgen, som Mindet er kiært,
Mild er og Graaden, som Dugg over Enge,
Hjertet i Eden vort Hjerte er nært,
Skilsmissen varer for Hjerter ei længe
Evig forener Fuldkommenheds Baand!
Kiærlighed, den er Fuldkommenheds-Baandet,
Kvinden er Hjertet som Lillievaand,
Hun, som har nylig paa Jorden udaandet,
Spandt paa Guld-Tenen til Kiærligheds-Baand,
Forbilled var hun paa Frelserens Brud,
Derfor er hendas velsignede Minde
Dyrebart for os, som Hjertet for Gud,
Det i vort Fællesskab kan os forbinde
Med den livsalige Paradis-Blomst!
N. F. S. Grundtvig.
