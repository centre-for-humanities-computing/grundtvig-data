“det gåer åbenbar fremad med bonde-høiskolerne,” det siger nu både venner og fiender, så det tør vi dristig tro er sandt, og selv lægger vi naturligviis til, det er meget godt, uden at bryde os om, at de andre siger, det er meget slemt, thi det følger af sig selv, at hvad der i den henseende er godt for os, det er slemt for dem, og hvad der er godt igrunden og godt for det hele, det nødes vi på begge sider til at lade tiden vise.
hvorvidt vi imidlertid tør håbe, at det fremdeles vil gåe fremad med bonde-høiskolerne, det kommer an på hvad grunden er til, at det for øieblikket gåer fremad, og med et par ord derom, vil jeg byde ungkarlene velkomne som iår, også talrigere end før, giæste marielyst.
grunden til, at mens der for 15 år siden, da kold i fyen oprettede den første bonde-høiskole i kongeriget, kun forud meldte sig en eneste lærling, så er der nu hele ti sådanne høiskoler igang, vel med over femhundrede lære-svende, grunden dertil kunde vi vel fristes til at søge deri, at vi havde gjort vore sager så godt, at folk havde fået øinene op for sådanne skolers uundværlighed.
dette vilde dog knap holde stik, thi der er vist endnu kun meget få hos os, der har fået øinene op for, hvad det er for en oplysning og dannelse, der, såvidt muelig, skal være fælles for alle danske mennesker, enten de så har meest lyst og leilighed til at leve som agerdyrkere eller fiskere, håndværkere eller kiøbmænd, konstnere eller boglærde, så at, dersom folk skulde gåe efter den skole-forstand, de selv har på, enten dansk eller tysk er bedst at fåe forstand af, og om man har bedre af at høre på et levende, oplyst menneske end af at læse mange bøger, da sendte næppe ret mange endnu deres sønner og døttre til vore høiskoler for modersmål og fæderneland, og allersidst til den såkaldte grundtvigs høiskole, som de lærde jo siger, skal være rent splittergal.
nei, grunden til, at der kommer flere og flere også til marielyst, er sikkert den, som jeg også ligefra først af har regnet på, at danske folk både mænd og kvinder følge langt mere deres hjertes indskydelse end deres forstands oplysning, og at de meer og meer fåer en fornemmelse af, at de trænger til sådan noget som vi love at meddele de unge eller at vække hos dem, ja, at de trænger ikke blot til at vide, hvordan de er vendt, men også til at have bedre fornøielse af livet end de længe har havt og end den, man løber efter i kiøbenhavn og de andre kiøbstæder.
ja, kiender jeg mine landsmænd ret, da er det især den gode fornøielse folk kan mærke, der findes på vore  høiskoler og udgåer derfra, som efterhånden skaffer dem bedre søgning og yndest hos folket, og at det ikke blot er i sælland og fyen, men også hos de mere alvorlige og adstadige jyder, deri er jeg nylig bleven mægtig bestyrket ved en aldeles sikker efterretning fra gode venner dybt inde i jylland.
der er nemlig ikke blot en ærværdig gammel kone, som da hun havde hørt kolds fortælling om sit skole-liv ved sidste vennemøde læse op, i flere dage næsten slet ikke talte om andet, så husets folk sagde for løier, at hun reiste sikkert næste sommer over til fyen, for at gåe i kolds skole, nei, skiøndt jeg allerede kalder det meget, så er det dog i mine øine meget mere, at der nylig i samme egn var et stort bonde-bryllup, hvor der som sædvanlig blev ædt og drukket tilbørlig og siden spillet op og dandset af alle livsens kræfter, men så var der da endeel mænd og kvinder, med et par unge skolelærere i spidsen, som satte sig ned i en egen stue og talde sammen om allehånde danske ting, og sang danske viser både gamle og ny, og inden man vidste det, blev stuen fuld af dandsere og dandserinder, som hørde til og, såvidt de kunde, sang med, så tilsidst tog alle spillemændene sig også en hviletid, så dandse-lystigheden afbrød sig selv i hele to timer for den danske folkesangs skyld, og et lykkeligere varsel for den danske folke-skole har jeg aldrig hørt, men et lykkeligere varsel, mener jeg også, man skulde aldrig forlange.
