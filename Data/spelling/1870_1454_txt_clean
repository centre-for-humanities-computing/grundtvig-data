vi har vel alle hørt, hvad her, hvor nordens krøniker har hjemme, må høres idelig, at drømmene har som allevegne spillet en vigtig rolle hos vore fædre, da man derved især søgte at udforske det tilkommende, som andre hedninger især vilde gjætte sig til af rovfuglenes flugt og skrig eller offerdyrenes indvolde. dette var imidlertid noget, som jeg i min ungdom ikke godt kunde finde mig i, fordi jeg vel så godt som nogen af vore gamle skjalde søgte oplysning i de vågne drømme, men fandt i mine virkelige drømme sædvanlig kun uglebilleder af det forbigangne, som at jeg skulde ståe op, når jeg låe i min sødeste søvn, eller skulde op til examen, når jeg ikke kunde et ord af min lexe. på mine gamle dage blev jeg dog både venlig og daglig bedre forligt med drømmene som varsler for det tilkommende, idet jeg både huskede, der ståer i hovedbogen: “eders unge karle skal have syner, eders ældste skal have drømme”, og da jeg tillige oplevede i drømme at see mig selv ifærd med at tale i forsamlinger om, hvad der skulde skee herefter ikke blot i tyskland og frankrig, hvorom hele europa drømmer, men først og sidst om, hvad der skal skee i vort høinorden og i vort lille danmark, hvorom man næsten kun i sønderjylland synes det umagen værdt at spørge.
således drømte jeg mig da også forleden nat ifærd med at tale her om hvad her skulde skee i lighed med, hvad der endnu i ølenschlægers og min barndom hos os var en yndet børneleg, idet to halv-chor drog fræm med omkvædet:
rige fugl kommer susende,
kommer brusende
over bjerge og over dale.
og seer du det, du fattig fugl,
hvor mine fjedre de prale!
fattig fugl kommer hinkende,
kommer linkende
over agre og over enge.
og seer du det, du rige fugl,
hvor mine fjedre de hænge!
og est du rund, som du est rig,
så kom mig til hjælp udaf nåde!
og see, nu står jeg allerede her og forudsiger dristig, at denne børne-ramse om den rige og den fattige fugl vil i fremtiden bidrage mægtig til at besvare det brændende spørgsmål, hvad de såkaldte folke-ånder egenlig er andet end vindtørre begreber om, hvad der engang var levende kilder til folkenes modersmål og manddomsværker, ja jeg vil lægge til, at i danmark, hvor man har gjemt børneramsen og vil tage den mest barnlig, der vil man også see folkeånden vise sig i skikkelse af en lille fattig fugl, der synger sig rig og synger folket glad og lykkelig ved at bede den rige fugl, som er menneske-slægtens ånd, om lidt af hans overflødighed.
thi det skal prises som den gyldne middelvei mellem at forgude og fornægte folke-ånden, som altid lever, flyver og virker som en sang-fugl og virker velgjørende i samme grad, som sangen tiltaler folke-hjertet og finder der en yndig, men sagte gjenlyd. det er derfor mit ønske ved dag og ved nat, at den danske, nordiske folkesang år for år må lyde mere levende på den folkelige høiskole til stadfæstelse af vore fædres og mødres lyseste morgen-drømme!
