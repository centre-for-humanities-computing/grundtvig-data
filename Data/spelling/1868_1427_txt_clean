mine unge venner! det er kun 15 år siden, at endeel gode venner sammenskjød en efter vore små forhold ikke ubetydelig sum, for at jeg dog endnu, efter at have fyldt de halvfjerdsindstyve, kunde prøve min lykke med den folkelige høiskole, som jeg forgjæves havde stræbt at bevæge vore konger til at oprette i sorø; og gåer vi blot andre 15 år tilbage, da finder vi, at selv mine fleste venner ansåe den folkelige høiskole med de æventyrlige forhåbninger for en grille, man ikke blot måtte være digter, men sværmer, for at dele. nu derimod er det ganske anderledes, thi ikke blot i danmark kappes nu folket om at oprette og benytte sådanne høiskoler, men i norge og sverrig begynder man at tiltræde væddekampen, og i hele europa er folkelig opvækkelse og oplysning på modersmålet det store dagens spørgsmål, og herved kommer man da efterhånden til den forstand, at det er ånden, livskraften med vidende og villie, der udretter alt menneskeligt, så folke-ånden må vågne, når folke-livet skal fornyes og blomstre, hvad kun kan skee, når i hele livet og dannelsen ligesåvelsom i kirken modersmålet behersker tungen, opmuntrer folket og gjenføder dets oprindelige tankegang.
det er da noget af det første, der må oplyses og indskærpes på vore folkelige høiskoler, at det ingenlunde var blot hebræer, græker og romere eller latinere, som havde en folkelig tankegang også om åndelige og hjertelige ting, men at netop i vort danske høinorden svævede åndens og hjertets verden strålende for folkets øine under skikkelsen af guder og gudinder, der vel ligesålidt som folket var udødelige, men var dog ligeså seiglivede og havde på deres viis ligesom folket den lykke, når de på den ene side ældedes, på den anden side at forynges, og denne gudernes stadige foryngelse forestillede vore hedenske fædre sig under skikkelse af gudinden idunna, neddalet fra ygdrasil, menneske-livets stamtræ, med æbler, som fornyede ungdommen. denne forestilling var såmeget mærkværdigere, som fædrene tillige havde en fortælling om denne idunnas bortførelse og gjenkomst, der klarlig har stadfæstet sig, da meddelelsen på modersmålet, som havde muntret folket, forstummede; thi ligesom man sagde, guderne grånede, da idunna forsvandt, således blegnede folkelivet, da fortællingen og sangen på modersmålet tav; thi dermed lukkedes den eneste skole, hvori menneske-livet kan opmuntres og oplyses, og den skole, man siden åbnede, var en skole for døden i alle måder, så det er glædeligt at see, den gåer nu samme skjæbne imøde, som ramte idunnas bortfører, da hun som en svale i vår flygtede hjem til guderne, og han som en romersk ørn forfulgte hende, thi da hører vi, modtog guderne ham med et bål, der blussede i sky og forbrændte hans vinger, så han faldt ned og dræbtes af smådrengene.
nu, da skolen for menneskelivet i fædrenelandet er åbnet påny på modersmålet, nu vil sikkert også folket forynges som phønix-fuglen og lovsynge det folkelige og menneskelige livs-lys, til det har nået sit mål. hertil vil vi ønske skolen for livet her og allevegne lykke og himlens velsignelse, hertil tør vi også håbe, at det sæt danske ungersvende, vi her idag byder velkommen, ærlig vil bidrage sit og derved forøge det bål, hvorpå romer-ørnen skal brænde sig selv ligesom møllet, der forblindet af lysets glands finder døden i dets lue.
dette, alle danske menneskers: dannemænds og dannekvinders ønske og håb gienlyde i velkomstsangen: “velkommen idunne fra jettens gård”!
