her i den svale aftenstund,
               mens sol i hav sig sænker,
               jeg ganger i den grønne lund,
               på freia kun jeg tænker,
               jeg hende ser i grønne blad,
               og i den fagre blomme,
               fra hende og hvert fuglekvad
               mig ene tykkes komme.
jeg er så fro, så barneglad,
               og med de blommer spæde,
               der stå så net i krinds og rad,
               jeg deler al min glæde,
               jeg takker dem så inderlig,
               men de forstå mig ikke;
               thi at i dem jeg ser kun dig
               skøn freia! veed de ikke.
den lyse sol har fjælet sig,
               det mørknes brat i lunde.
               småfugle! vil i låne mig
               jer stemme, mens i blunde,
               da vil jeg sjunge freias lov,
               og ikke jeg allene,
               men dal og høi, og mark og skov
               skal sig med mig forene.
i kan det ei, i fugle små!
               og jeg kan ikke sjunge;
               men til skøn freias pris dog må
               sig røre høit min tunge,
               thi hun har friet mig af nød,
               af sorgens mørke fængsel,
               hun gav mig liv, der jeg var død,
               og stilled al min længsel.
jeg gik så sorrigfuld i sind
               i ungdoms første dage,
               og tåren randt så tit på kind,
               jeg higede tilbage,
               mig tyktes, jeg var fremmed her,
               og måtte vild omvanke,
               så fjern, så fjern, men aldrig nær
               var derfor og min tanke.
af angest var jeg mest omspændt

               alt i den blide sommer,
               af onde magter tyktes sendt
               for mig de fagre blommer,
               når jeg med gammen på dem såe,
               da vilde hjertet briste,
               jeg måtte snarlig fra dem gå,
               hvorfor, jeg ikke vidste.
så ginge hen de år i kval,
               de ginge som de komme,
               indtil engang jeg fandt i dal
               en yndig rosenblomme,
               den blev jeg ved at stirre på,
               dog hjertet vilde briste,
               det måtte før isøndergå,
               end jeg den vilde miste.
den blomme blev en kvinde lig,
               hvordan, det veed jeg ikke,
               hun lod mig hæfte fast på sig
               de luehede blikke.
               jeg stod sålænge, stod og såe
               mig ind i hendes øie,
               så læben vilde vove på
               til hendes sig at føie.
gudinden stod med smil på kind,
               og sang med kærlig stemme:
               jeg såe, du følte dybt i sind,
               at du var ikke hjemme,
               thi steg jeg her i dalen ned,
               alt som en rosenblomme,
               og har jeg al din kærlighed,
               du skal til hjemmet komme.
jeg kyssed hendes klædebon,
               forsaged alt på jorden,
               da førte hun med liljehånd
               mig ind i gamle norden.
               jeg såe den gamle gudehær,
               dertil de kæmper stærke,
               at jeg var kommet hjemmet nær,
               jeg klarlig kunde mærke.
sålænge jeg kan tælle år
               jeg vil i norden bygge;
               men når i blide, lune vår
               mig vinker lundens skygge,
               da ræddes jeg slet ikke mer,
               min trængsels tid er omme,
               jeg overalt skøn freia ser
               i fager mø og blomme.
min stemme er så hvas og rå,
               og mine toner runge,
               thi beder jeg i piger små!
               i vil om freia sjunge:
               da skal det tone sødt i dal
               og klinge over enge,
               til freias høie, lyse sal

               skal eders lovsang trænge.
n. f. s. grundtvig.
