i et dagblad, som uforvarende faldt mig i hånd, læste jeg med ei ringe forundring de i alle måder dårlige ord, at ligesom adgangen til at læse videnskabelige afhandlinger ved sjællands klerkemøde står åben for alle, således vilde det både for religion og videnskaber være tjenligt, at de til oplæsning bestemte afhandlinger bleve forud censurerede af duelige mænd. først faldt det mig ind, at ligesom tigren er et grimmigt dyr, så skulle vi og vandre i et nyt levnet. dernæst, da jeg havde i tanken forandret det ligesom og således til et efterdi og så, savnede jeg ei allene et led i slutningskæden, men og sandhed i forudsætningen, thi jeg veed ikke rettere, at præster og theologiske kandidater ere de eneste, som tilstædes at læse høit i præstestuen. endelig fandt jeg, at når talen og kom til at lyde som så: fordi alle præster og kandidater i theologien kan oplæse afhandlinger ved landemodet, og fordi mange af dem ei forstå at skrive eller læse sømmelig, så var det tjenligt både for religion og videnskaber &c., var den alligevel forkastelig. ikke vil jeg dermed nægte, at mangen een, som bærer de nævnte navne, langt heller måtte tie end tale, hvor det så er; men det er ei på slig måde deres mund skal stoppes, og lidt vilde det nytte,  at gøre dem målløse etsteds, aldenstund de til langt mere skade og skam kan røre den i andre samkvem. den ganske sag vilde jeg ei agte talen værd, dersom ei rygtet længe havde mumlet om, at en sådan censur er i gærde; nu derimod er det ikke afveien, at bese den ting lidt nærmere.
det kunde nok være umagen værd af krøniken at uddrage censurens levnetsløb trindt om lande, men det kan jeg ikke nu, det gøres ei heller behov, såsom dens vilkår ere åbenbare nok for hvert seende øie. i en tidsalder, som er på det rene med sig selv om de ypperste ting i troen, vil censur neppe avles, og er i al fald et utidigt foster; thi om end fra en enkelt skulde udgå ord på prent, der satte sig op imod den herskende tankegang, vilde de dog enten oversees, eller komme modsigeren så dyrt at stå, at ingen skulde lystes ved at tale ham efter munden. på en tid derimod, da meninger gribe om sig, som stride mod dem, der ere helligede i menigheden, da kan det synes nødtørftigt, at forhindre deres offentlige kundgørelse, men til censur vilde jeg dog ikke råde. censorerne ere nemlig aldrig så oplyste, redelige og uvildige mænd, som det sig burde, sjelden endog som de kunde være, derfor skeer det let, at hveden opluges med klinten, ja tit oprykkes denne, og de onde urter skånes, alt eftersom censorernes griller eller forbindelser, had eller venskab komme med i spillet. men selv om censorerne vare mellem deres alders bedste og forstandigste mænd vilde kun lidet godt  udrettes, thi meningerne om menneskets vigtigste anliggender udgå ingenlunde fra en enkelt mand, de ere en frugt på tidens træ og finde ei medhold, uden når gemytterne alt ere skikkede til at have dem, så at en alders ordførere kun udsige, hvad de fleste længes efter at høre; tvinges da end pressen, taler dog tungen, og snart ville de ny meninger i løn vinde sådan størke, at de med eet tiltvinge sig ordet. betænker man nu, at også censorerne høre til deres tid, da følger det af sig selv, at om de end oprigtig stå mod de ny meninger i visse dele, stå de dog ikke den tankegang imod, hvoraf disse meninger følgelig udspringe, kunde ei heller lukke det store talerør for denne, uden at undertrykke mænds skrifter, der i hovedsagen ere enige med dem, og, med eet ord, gøre den offentlige tunge målløs. slutningen bliver da, at en sådan censur var et vidnesbyrd om, at man føler sig for svag til at modstå den indbrydende strøm, og ved at opkaste denne dæmning tilkøber man sig en kort stilstand, hvorunder faren voxer, da den glemmes, de ny meninger størkes daglig, og stridsmændene for de gamle sove ind eller sove hen.
betragte vi nu vor tid, da må vi tilstå, at bemeldte censur aldrig kunde være mere unødvendig end nu. censorer, der ei lode andet komme frem end hvad der var ægte kristeligt, vilde neppe findes i landene, thi selv de fleste overblevne kristnes tankegang er i mange stykker blevet såre ukristelig, og fandtes de, kom presserne til at stå stille, en åndelig dødssøvn eller en voldsom gæring blev følgen. toges derimod, som rimeligst må synes på de fleste steder, ukristne til censorer, da kunde man vel håbe, at dette vilde befordre kristendommens seier, istedenfor dens undergang, men sådant kan jo ei være en ukristelig regerings ønske, og den kristelige kan ikke bruge et sådant middel.
skal da en veltænkende regering tåle, at meninger udbredes, som svække folkets lydighed og kærlighed, angribe kristendommen, og spotte eller undergrave dydens grundsætninger? tåle må den alle de skjulte anfald, alt hvad der ikke åbenlyst drager i strid mod gud, hans ord og bud,  men hvad som gør det, må alvorligen revses. den må, som sårlægen, lade kræften uanfægtet indtil knuden vorder synlig, men da også uden barmhjertighed afskære den; sige som jesus: det er umuligt, at forargelsen ei skulde komme; men ve ham, ved hvem den kommer! denne grundsætning har dannemarks regering kundgjort i trykkeloven af 1799, hvor straf sættes for angreb på religion og gode sæder. skulde derfor en velbekendt forfatter virkelig have i sinde at udgive sine liderlige og ugudelige bøger på ny, tør man håbe, at han enten betænker sig ved at kaste et øie på loven, eller kommer til udvortes at føle den velfortjente straf, som alle retskafne nedbede over ham, når han fremturer i sine afskyelige idrætter.
(fortsættes.)
hvo, som har betænkt dette, må vist høiligen undres over, at i en tid som den nærværende og i et land som dannemark, kan blive rådet til en censur ved landemodet, som noget, der skulde være gavnligt for religion og videnskaber; i et land, hvor man uden censur kan lade derom prænte hvad man vil, skulde ordene censureres før de udgik af munden; . . . . . . . . . . . . skulde man frygte for dens virkning på boglærde mænd; hvor alle tale frit, skulde præster være de, hvis mund til religionens og videnskabernes tarv skulde bindes! noget mere tåbeligt, noget mere rasende eller og ondskabsfuldt lader sig ikke tænke. var det virkelig kommet såvidt, at religion og videnskaber måtte frygte for hvad der taltes åbenbar af og imellem præster, da kunde både moder og døttre ligesågodt strax se sig om anden leilighed, thi i det land vare de husvilde, taltes de end ikke for nær, så glemtes de, og det er dog af alt det værste. dog, gud ske lov! såvidt er det endnu ikke kommet i dannemark, det er ikke engang kommet sålangt, som jeg engang halv hovmodig og halv mismodig tænkte, både kristendom og videnskaber har i den danske kirke sine tro venner og tals mænd, vist nok ere de ingenlunde enten så mange, så nidkære, eller så frimodige, som det høilig var at ønske; men med guds hjelp vil både tallet og modet daglig voxe, og hvad skal man da dømme om et råd, som, når det fulgtes, måtte kuldkaste den ypperste indretning til religions og videnskabeligheds fremme, der i mange år er gjort, thi således må man vel med føie kalde det klerkemøde, hvor det levende ord indsættes i sin tabte ret, hvor præster samles for at oplive, opvarme og størke hinanden i de onde dage. vist nok kan der findes enkelte af de udygtige eller vantro medlemmer, som trænge sig frem og lade deres røst høre; men hvad skader det? enten ere præsterne henrevne af tidens strøm, og da er der intet at tabe men vel at vinde, eller de have stået den imod, hvor den brusede stærkest, og da lade de sig vist ei drive som bølger af en vind, som blæser der, hvor luther og bugenhagen med de høiærværdige mænd fra palladius til balle stå malede for deres øine. kommer nogen med snak eller tant, da kan han jo let i al anstændighed vorde hilset så, at han ei tiere skal lystes ved at gøre vold på godtfolks øren. kun for at dette des vissere kunde ske og for at vigtige spørgsmåle kunde yderligere afhandles, måtte man vel ønske, at det efter en afhandlings læsning stod enhver frit for i ordenlig samtale at gøre sin indvending. herved bortskræmmedes stymperen, men ei den, der alvorlig troede han havde noget at sige, herved nødtes adskillige, som vil gælde i menigheden, til at åbenbare deres hjerters tanker.  vil man sige, at sådant blev for vidtløftigt, da svarer jeg, at biskoppen har både kald og myndighed til at byde tavshed, når der kives usømmelig eller om ord og ingen ting, men føres striden mandelig om de stykker, som ere mennesket vigtige i tid og evighed, da veed jeg, at ingen mand, som er bekymret for sin og sine brødres vished i troen og håbet, vil lade sig tiden falde lang, de andre, lad dem fare! de have der intet at gøre. for det første havde det vist ingen nød, at forhandlingerne skulde virkelig blive langvarige, men kom en sådan tid, da kunde de og gerne holde op, da havde indretningen udvirket hvad den skulde, og kæmperne fandt nok hinanden i åben mark.
dette er en censur, som kan tilrådes, ikke den anden, som vilde, om muligt, kvæle alt. adskillige, som burde tale, vilde krympe sig ved at mestres af en enkelt, uden at kunne tage til genmæle, kedes ved et arbeide, som måske blev forsåvidt omsonst, finde en undskyldning for den trevenhed og menneskefrygt, som i denne vantroens jubeldage er ei sjelden hos de overblevne kristne; adskillige, som seent bleve færdige, og hvis røst netop da burde høres, holdtes borte, og for at mødet ei skulde blive ganske målløst, måtte man da lade dem tale, som af småvurn forfængelighed oplode munden til snak og vrævl. alt dette vilde skee, når også censorerne vare de mest oplyste og billige, men hvem der end keisedes til dette både vanskelige og brydsomme kald, vilde der altid blive noget, og måske meget med ret på deres dom at udsætte, og hvad blev den rimelige følge?
at svaret om censur falder ganske anderledes ud, når der spørges om de afhandlinger, på hvilke landemodet ligesom trykker sit seigl ved at udgive dem, vilde jeg ikke engang omtale, dersom jeg ei med det samme vilde anmærket, at her en langt strængere censur burde finde sted.
således har jeg da herved fremlagt min, måske unødvendige men ei ugrundede indsigelse i en sag, der ei kan være nogen dansk ven af religion og videnskaber ligegyldig. for min egen skyld er det visselig ikke, thi kristendom må blive forbuden, førend en censor med ret kan byde mig tie, og gør han det alligevel, skal vi derom nappes så den første gang, at han vel betænker  sig den anden; men skulde end ordet tages fra mig, er jeg dog rolig, thi kun gud veed hvor min tale kan være gavnlig, og der er han mægtig til at oplade mig dørren, om så hele helvede stod i veien. han, hvis øie er over menneskens børn, vil også i denne sag styre alt til sin ære og sandhedens fremgang, og jeg tør håbe, at den mand, der plantede træet, vil, efter evne, våge over det, så det ei undergraves i den unge alder; lad end nogle frugter være ormstukne og vantrevne; de falde af og trædes under fødder, nogle vil dog voxe og modnes til vederkvægelse og glæde på den tunge vandring.
n. f. s. grundtvig.
