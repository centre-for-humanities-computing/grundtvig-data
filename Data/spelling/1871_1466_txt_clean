det er nylig sagt på prænt, at jeg aldrig har havt isinde at stille en ny oplysning og dannelse som den folkelige imod den fornemme, akademiske, men kun at lægge bro mellem lyset hos de lærde og livet hos folket, så de kunde lære at forståe hinanden; men det er en mærkværdig misforståelse, thi vel var og måtte min første bestræbelse være på en måde at lægge bro mellem de lærde og de ulærde, for at de kunde virke på hinanden til oplysning og dannelse på det fælles tungemål, men det vilde jo være forgjæves, når ikke derpå fulgte en vexelvirkning til fælles oplysning, og en sådan var det åbenbar, jeg ventede af den folkelige høiskole på det fælles modersmål. hvad det var for en oplysning og dannelse, jeg ønskede og ventede i fædernelandet på modersmålet, det mener jeg vel følger af sig selv, da alt, hvad der skal trives og gavne i fædernelandet på modersmålet, må nødvendig have sin grund deri og hænge fast derved, men det kan vel trænge til at udtales klart således, at den folkelige høiskole vel kan føre til al menneskelig oplysning og dannelse, men må udgåe fra folket selv, medens den såkaldte akademiske oplysning og dannelse gåer ud fra det fremmede og kommer aldrig levende til folket eller gavner fædernelandet, men gjør folket stumt og åndelig værgeløst til spot for de fremmede. og det må endvidere siges, at folkelig oplysning er det eneste, der kan afvende faren, som man længe har lukket øinene for, men som nu truer, idet den uoplyste mængde påståer, at kun det legemlige arbejde er nyttigt og fortjener sin løn, hvad der forøvrigt kun er et modstykke til og tildels fremkaldt af den anskuelse, som fra den anden side er bleven gjort gjældende, at kun det åndelige arbeide fortjener at holdes i ære, og at det legemlige igrunden er under menneskets værdighed, hvorfor også de, der udfører det, må betragtes og behandles som trældyr. men begge anskuelser ere forkastelige; thi ligeså vist som gud har givet os vore legemlige lemmer, for at vi skal bruge dem på bedste måde til nyttigt arbejde, ligeså vist er det også, at de usynlige lemmer, de åndelige evner, han har givet os, er bestemt til at bruges til åndeligt arbejde, og dette fortjener vel at fåe del i det legemlige arbejdes frugter. til arbejdet på en sådan oplysning, som ene kan afværge den store ulykke, der truer, ønsker jeg lykke både for denne vinter og alle de kommende. så være da de unge, som nu skal indvies i den og siden være dens bærere videre frem, budt velkommen, og er end karle-flokken iår mindre, end vi kunde ønske, så vil vi håbe, at arbeidet skal gåe såmeget raskere og bedre fra hånden, som rumfanget tillader en friere bevægelse, så at de må træde ud i livet med så meget større varme og klarhed.
