Verden siger i en Sum
Om sin Vidskab nuomstunder:
For den svinder Tid og Rum
Hardtad ved et stort Vidunder,
Den omspænder med sit Ord
I et Nu den hele Jord.
Kom saa vidt nu Mandevid,
Skulde man dog nødig tænke,
At sig Gud af Rum og Tid
Meer end Verden lod indskrænke;
Intet Under, om man fandt,
At for Ham de reent forsvandt!
Skikker da med Lynets Fart
Vi vort Ord til Verdens Ende,
Mon vor Gud ei lige snart
Bud os kan fra Himlen sende,
Han, som til alt hvad de skal
Engle har i Tusindtal!
Og er det Guds Øiemed,
At Hans hele Engleskare
Tjene skal Hans Menighed,
Staae den bi i Nød og Fare,
Kan da i vor Bøn til Gud
Ei med dem vi sende Bud!
Naar sig Verden troer saa viis,
At vor Gud den kan undvære, •
Det forklare skal Hans Priis,
Tjene Ham til dobbelt Ære,
Som i alle Verdens Aar
Vist sin Skabning overgaaer!
Og naar giennem Tid og Rum,
Medens Herrens Haand sig vender,
Christi Evangelium
Gaaer som Lyn til Verdens Ender,
Kiendes da det skal, Hvis Ord
Spænder om den hele Jord!
Da det sees, at intet Vid
Kan Guds Viisdoms Raad forhindre:
Verden er, med Rum og Tid,
Hverken meer ei heller mindre
End et Middel i Guds Haand,
Skueplads for Støv med Aand!
Af sit Rum og i sin Tid
Lad da Verdens Viisdom braske!
Verden dog, trods alt sit Vid,
Vorder snart kun Støv og Aske.
Evig Tid og evigt Rum
Har da Evangelium!
N. F. S. Grundtvig.
