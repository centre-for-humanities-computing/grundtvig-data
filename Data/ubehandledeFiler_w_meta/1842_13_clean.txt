Maria, hun sad paa Hø og Straa
I Stald ved Nattetide,
I Krybben Jesus-Barnet laae,
I Svob, med Fagter blide.
En Engel kom med Krone paa,
Den var af Guld det røde,
Deri som mange Sole smaa
Man funkle saae og gløde!
Som Vog i Skov han raged op,
Som Pilen rank tilskue,
Hans Vinger gik fra Taa til Top,
Som Lyn i Lyn, i Bue!
Saadan med eet den Engel stod
For Hyrderne i Vange,
Da gyste det i deres Blod,
De blev saa grumme bange!
Vaer aldrig bange, sagde Han,
Og I maa ikke græde!
Jeg kommer fra det skjulte Land
Med Jule-Sang og Glæde!
Jeg kommer fra Guds Paradiis
Med Sang til Folkemunde:
Guds Son er født paa Barneviis,
Til Frelser fra det Onde!
Det Jesus-Barn, i Krybben lagt,
I Bethlehem I finde,
Han vil med eder gaae i Pagt,
Saa Himmerig I vinde!
Og der kom Barne-Engle smaa,
Som Stjernerne saamange,
Med Kroner og med Vinger paa,
Med klare Jule-Sange!
Til Dagskiær og til Morgengry
De sang paa Hyrde-Maalet,
De sang i Chor, de sang i Sky,
Af Himmel-Glands omstraalet!
"Nu Ære være Himlens Gud,
Som throner i det Høie!
Paa Jorden Fred! med Julebud
Sig Mennesker fornøie!"
Halleluja, Halleluja,
For Frelseren den Spæde,
Saa lod det allevegne fra,
Til evig Jule-Glæde!
Og efter mange hundred Aar,
Og langt fra Hyrde-Vangen,
Om Jule-Træet, hvor det staaer,
Gienlyder Engle-Sangen!
Til Minde om vor Frelsermand
De klare Smaalys brænder,
Dem Dronningen i Daneland
Hver Jule-Aften tænder!
For Hende lyse hver en Gang
Den Himmel-Glands, Hun mindes!
For Hende lyde Engle-Sang
Om hvad i Krybben findes!
Det lyde, lyde for Enhver,
Som Visen ret vil kvæde,
I Morgengry og Aftenskjær,
Til evig Jule-Glæde!
