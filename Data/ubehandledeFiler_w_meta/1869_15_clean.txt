I den lille Bøgelund,
Hvor jeg boer og bygger,
Med min Høg og med min Hund,
Mellem Lys og Skygger,
Følger mig Sangfugle to:
En mig synger blidt til Ro,
En mig tidlig vækker,
Giøgen mig ei giækker.
Mindet er min Nattergal,
Synger lavt paa Kviste,
Om hvad Kiærlighed med Kval
Maa i Verden miste,
Men beholder over Grav
Tonen dog og Duften af:
Vennerne i Nøden,
Stærkere end Døden!
Haabet er min Morgenfugl,
Er min Ager-Lærke,
Den i Skyen har sit Skjul
Og sit Landemærke,
Synger om, hvad Ingen saae,
Men hvad sødt dog ventes paa:
Al vor Lyst og Gammen
Smeltet himmelsk sammen!
I min Lund er, til min Trøst,
Kun Aarstider trende:
Efter Vaar og Sommer Høst,
Vaar ved Høstens Ende;
Stundom baade Hagl og Snee
Maa jeg paa det Grønne see,
Dybt de dog ei saarer,
Smelte hen som Taarer!
Vintren, naar han foer i Blæst
Over Mark og Enge,
Tuded: snart jeg er din Giæst,
Baade tit og længe,
Gjorde mig for Alvor ræd,
Naar iiskold han trued med:
Prøves maa omsider
Alle Aarets Tider.
Lærken dog mig trøsted brat,
Sang, som den det vidste:
Her den første Vinternat
Vorder og den sidste,
Saa i næste Morgengry
Bedre Fugle over Sky,
Hvor ei Vintren kommer,
Melde dig Skiærsommer!
Derfor selv i Efterhøst,
Om end Storme tude,
Mine Fugle smaa har Røst
Indenfor og ude,
Synge lavere, men sødt:
Intet Kiært er rigtig dødt,
Klart det alt gienføde
Vil Guds Morgenrøde!
N. F. S. Grundtvig.
