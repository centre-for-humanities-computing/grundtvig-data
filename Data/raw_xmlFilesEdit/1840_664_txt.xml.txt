Fra Ghemen kom en Hædersmand, Han havde Nyt at bringe, Den Tidende i Daneland Flöi rundt paa Rygtets Vinge, At kommet var nu ogsaa hid En Mester af de Sære, Som trykde Sort paa Hvidt med Flid Saa tit det skulde være. 

Han holdt nu Raad i Kiøbenhavn Med alle dem, han kiendte, Hvad allerförst til fælles Gavn Med Flid han skulde prænte: En raadte halvveis til Latin, En Anden heelt og ganske, En tænkte paa lidt Nyt fra Rhin, Men Ingen paa det Danske. 

 Mens ivrig saa de skifted Ord, Og det for Ören döve, Tilbyes kom Broder Niels fra Soer, Sin Lykke der at pröve; Lidt hovedkulds han traadte ind Til Prænteren nykommen, Og trak et röget Kalveskind Beskrevet op af Lommen. 

Der rimet var om Hedenold, Saa godt, man kunde samle, Om Kongerne fra Dan og Skiold Til Christian den Gamle, Det var saa jævnt, det gik saa glat, At alle ægte Danske, Som saae den Bog og fik den fat, Fik Lyst deri at granske. 

Rim-Krøniken og Prisen vandt Fra lærde Mænd og Klerke, At af den vilde gaae galant , Det kunde Gotfred mærke; Af Prænte-Konsten i vort Land Det blev den förste Gröde, Og atter ved en Hædersmand Den nys stod op af Döde. 

 Thi vil det findes ret tilpas, Saavidt som jeg har mærket, At tömme her et Minde-Glas For Mesteren og Værket; Ei drikkes kan en bedre Skaal Af Folk i Fædrelandet, End den, hvori vort Modersmaal Sin Södme-Kalk har blandet. 

Gid længe blomstre maa i Vang Den Konst med Frugter slige, Og prises höit med Skialdesang I hele Danmarks Rige! Da strömmer ud fra Mund og Pen Vort Modersmaal det Söde, Og giennem Öret ind igien Til Frugtbarhed og Gröde. 

N. F. S. Grundtvig.

