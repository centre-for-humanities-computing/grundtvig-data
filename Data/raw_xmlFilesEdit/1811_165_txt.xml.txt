Israel! paa dine Høie Ligger dit Smykke besudlet; Hvordan er Kiæmperne faldne? Lad det ei siges i Gath, Mældes paa Askalons Gader, At ei Philisternes Døttre Sagnet skal vorde til Fryd, Paa det, at ei Uomskaarnes Qvinder skal glade hovere. Eder, I Gilboas Bierge Væde ei Regn, eller Dug! Offer ei voxe paa Agren, Hvor monne ligge henslængt Kiæmpernes Skiold! Der ligger rustende Sauls; Olien salver den ei. Ei af de Saaredes Blod og Kiæmpernes Fedme umærket Vendte sig Jonathans Bue; Ei kom uplettet tilbage Sauls det udskikkede Sværd. Liflige kiærlige vare Saul og hans Jonathan her, Sammen de ginge i Livet, Døden ei skilte dem ad. Lette de vare, som Ørne Løverne lige i Kraft. Græder, I Israels Døttre! Græder for Saul! Ham der saa lystelig svøbte Eder i Skarlagenskind; Ham, der paa Klædningen lod Guldet til Smykke sig strøe. Hvorledes fulde de Kiæmper Midt udi Striden? Israel! det var paa dine Høie, at Jonathan faldt . Hierteklemt er jeg for dig, Jonathan, Broder! Liflig du var mig saa saare, Og mig din Kiærlighed var Mere vidunderlig selv end Qvindernes Elskov. Hvordan kunde de falde Saadanne Helte! Hvordan kunde fordærves Saadanne Vaaben! 

N. F. S. Grundtvig.

