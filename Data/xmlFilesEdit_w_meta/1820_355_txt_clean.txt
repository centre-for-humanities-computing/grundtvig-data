Mel. Jeg synger gierne om Kongers Magt.
Jeg synger gierne om Dannemænd, 
Og hilser glad deres Fødsels-Dage;  
Thi fik vi Mængde af dem igien,  
Kom bedre Tider og bradt tilbage,  
Ja, lægt var Saaret,  
Hvis, tit om Aaret,  
En Dag som denne os havde baaret  
En Dannemand.
Jeg synger gierne til Deres Priis,  
Som Danske-Lov kan med Kløgt fordreie,  
Men vælge heller, paa gammel Viis,  
I rene Hænder dens Guld at veie,  
Gid slige Sange  
I Dane-Vange  
Med Rette tækkes Jurister mange,  
Som Vennen her!
Jeg synger gierne om Venne-Tro,  
Den sjelden, siger man, er at finde,  
Men at den findes, i Dag saa fro  
Ei Ene drages jeg dog til Minde;  
Thi Vennens Lige,  
Tør frit vi sige,  
Som her vi hilse, vil Ingen vige  
I Vædde-Strid!
Jeg synger gierne om gamle Ting,  
Der er, som Vin og som Venner, gode;  
Med hvide Lokker, i Venne-Ring, 
Hver Ædling bænke sig vel til Mode!  
Da Snese Gange,  
Ved glade Sange,  
Vor Treschow! tømmes, i Kreds af Mange,  
Som nu, Din Skaal!
Jeg synger gierne om Guldets Glands,  
Naar ret den stædes, og selv er ægte;  
At Sølv, forgyldt, er en deilig Krands  
Om Brude-Tinding, skal Ingen nægte;  
Den blank sig vinde  
Om Brudens Tinde,  
Som Treschow fæsted til Sjæls Veninde  
I Ungdoms-Aar!
