Menneske-Livet er underligt, Langt mer end vi kan beskrive; Dog lysner det op fra Slægt til Slægt, Hvor Mennesket holdes ilive. 

Mennesket er hverken Fisk eller Fugl, Kan dog baade svømme og sjunge, Han staaer som en Gud i Dyrekreds Med Ordet som Lyn paa sin Tunge. 

Fuglene alle med Næb og Kløer, Om de lagde Hoveder sammen, De hitted dog ei paa det mindste Ord, Som hører til Menneske-Stammen. 

Underligst og af Alt paa Jord Er Menneske-Røsten i Ørken, Med Ord om, hvad intet Øie saae, Men hvad dog har Magten og Styrken. 

Menneske-Aanden, det er et Ord, Som Ingen af os kan udgrunde; Menneske-Livet dog er dens Værk, Med Ordet i Menneske-Munde. 

Menneske-Aanden, det er en Kraft, Som kan ikke selv sig forklare; Men hvor den findes, i Raad og Daad Kan Kraften sig klart aabenbare. 

Sjæle og Kroppe i Tusindtal Kan Menneske-Aanden forbinde, Dem gjennemtrænge med Ord som Lyn, Saa alle de Et faaer isinde. 

Sjæle og Kroppe med Folkemund, Som trodse med Ordet mod Aanden, De glemme dem selv som Menneske-Børn Og blive til Dyr efterhaanden. 

Fugle og Fiske og vilde Dyr Da fødes i Menneske-Hammen; Og Stene maae græde, naar Folk som Fæ Da vil lægge Hoveder sammen. 

Menneske-Livet er underligt For Menneske selv som for Myre; Men Dyre-Livet i Menneske-Ham, Det er et forhexet Uhyre. 

Mennesket er i Guds Billede skabt, Med Ordet i Kraft paa sin Tunge, Og derfor han kan mellem Træer og Dyr Med Guderne tale og sjunge. 

Menneske-Børn i den grønne Lund, Hvor Fugle i Bøgene sjunge! I skjønne derpaa: det er Guderne ligt At tale med Menneske-Tunge! 

