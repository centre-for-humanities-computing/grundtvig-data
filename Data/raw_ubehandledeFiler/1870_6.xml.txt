Liv og Død, den store Gaade, Død for Synd og Liv af Naade, Hvad selv Engle knap forstaae, Daglig dog jeg tænker paa. 

Thi det er mig selv, det giælder, Tiden skrider, Dagen hælder, Og os giæster alle brat Dødens lange Vinternat! 

Verden tænker, at med Støvet Sjælen er al Sands berøvet, Død for Lede som for Lyst, Det er dog en daarlig Trøst. 

Verden er i Vilderede, Lyst kan døe, men ikke Lede, Magtesløs og kold og mørk Sjælen er i Dødens Ørk. 

Pine er det uden Lige: Vide af sig selv at sige Som en Sjæl, der evig tabt Har al Varme, Lys og Kraft. 

Som Forgift af Edder-Slangen, Saa er Død af Synd undfangen; Synd med Løgn til Verden kom, Har i Død og Nat sin Dom. 

Evigt er, af Glands omgivet Som en Sol-Ild, Guddoms-Livet, Og fra Gud i Paradiis Kom til Støv det straaleviis. 

Vel, fordrevet af Guds-Haven, Livet sank med Sorg i Graven; Men opvakt i Jesu Grav Stod med ham det op deraf. 

Nu trods Død og alle Grave Livet er Guds Naadegave, Evigt Liv i Aandens Favn, Evigt Liv i Jesu Navn! 

Sjælen nu til Dødens Harme Lever op med Lys og Varme, Magter alt i Jesu Tro, Slaaer sig i hans Navn til Ro. 

Støvet til de Dødes Rige Synker nu kun for at stige, Kaldt tillive af Guds Ord, Herlig i sin Frelsers Spor. 

Helved, hvor er nu din Seier! Haabet Frygten overveier, Dødens Trudsel er kun Tant, Sjælens Liv er Støvets Pant. 

